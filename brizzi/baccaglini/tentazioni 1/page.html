<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>tentazioni 1</title>
</head><body><br/>
TENTAZIONE #1, PIANO FISICO<br/>
&nbsp;Dai Vangeli sinottici apprendiamo l'episodio delle "Tentazioni di Gesù" (Matteo 4, 1-11; Marco 1, 12-13; Luca 4, 1-13).<br/>
&nbsp;Dopo essersi ritirato nel deserto e dopo aver digiunato per quaranta giorni, Gesù avverte fame e stanchezza. <br/>
&nbsp;È sulle esigenze e i bisogni del corpo fisico, che fa leva il primo tipo di tentazione:<br/>
&nbsp;"Satana gli disse: 'Tu che sei il Figlio di Dio, ordina a questa pietra di diventare pane'." (Lc 4, 3)<br/>
&nbsp;In cosa consiste realmente la tentazione racchiusa in questa proposta? Se leggiamo le Scritture in termini spirituali, comprendiamo come il "male" non risieda nell'infrazione di una legge morale, ma nel sovvertimento della naturale struttura dell'essere. Satana propone infatti di USARE il piano dell'Anima ("Tu che sei il Figlio di Dio...") e le facoltà spirituali, per soddisfare un bisogno della personalità, come la fame ("...ordina a questa pietra di diventare pane."): in questo modo sarebbe la personalità, che secondo natura è il mezzo e il veicolo dell'Anima, a condurre l'Anima e a fare dello Spirito un mezzo. Non è un caso che il "satanismo" sia spesso associato a un pentacolo rovesciato, simboleggiante quel rovesciamento della natura umana che pone in alto le pulsioni e i bisogni fisici della personalità e sotto a questi l'intelletto e lo spirito. Fare il male significa divenire come un passeggero in ostaggio del proprio veicolo, un padrone sottomesso ai propri servitori, un'Anima prigioniera della personalità ("cattivo" dal latino "captivus" = "prigioniero"). Il male, in senso tecnico, è un andare contro la propria natura, sovvertendola.<br/>
&nbsp;Non cadiamo in tentazione perché compiamo un certo atto, ma perché nel compierlo stiamo obbedendo ai bisogni della personalità, anziché all'intendimento del "Figlio di Dio", ovvero dell'Anima. <br/>
&nbsp;Non è innaturale avere fame e desiderare il cibo, ma è innaturale che le nostre azioni siano mosse dalla fame e dal desiderio di cibo.<br/>
&nbsp;Non è innaturale avere un rapporto sessuale, me è innaturale che il rapporto sessuale avvenga come conseguenza di una pulsione fisica, anziché di una risonanza animica tra due esseri.<br/>
&nbsp;E, poiché le tentazioni si fanno più subdole sul terreno del cammino spirituale, dovremmo anche dire: non è innaturale pregare, studiare la legge di risonanza, fare meditazione, etc.; è innaturale dedicarsi a queste pratiche e conoscenze per ottenere la salute, per guadagnare di più, per trovare un partner che ci soddisfi, etc. Se facciamo questo, stiamo usando lo Spirito come mezzo per soddisfare i bisogni fisici della personalità, stiamo ponendo questi bisogni alla guida di noi stessi, e pertanto diveniamo "cattivi", nel vero senso della parola; distorciamo diabolicamente la nostra natura. <br/>
&nbsp;La risposta di Gesù a questo tipo di tentazione si limita, con parole misurate e puntuali, a ristabilire il corretto ordine naturale:<br/>
&nbsp;"Ma Gesù rispose: 'Si legge nelle Scritture: “Non è il pane che nutre lʼanima dellʼuomo'." (Lc 4, 4)<br/>
&nbsp;"Si legge nelle Scritture...": Gesù fa appello alla Parola, che in senso esoterico rappresenta la Sapienza Divina (Sophia) manifestata nel Logos universale, ovvero nelle leggi che governano il cosmo. Di nuovo, il Maestro non oppone un'argomento morale, ma una mera constatazione di quali siano le leggi di natura, come un fisico rettificherebbe una teoria contraria all'evidenza empirica. <br/>
&nbsp;"Non è il pane che nutre l'anima...": Gesù puntualizza che, secondo natura, l'uomo è la sua Anima, e quest'anima non si nutre di pane; rispedisce al mittente l'argomentazione del tentatore: proprio in quanto sono "Figlio di Dio", io non mi nutro di pane, io non sono quel corpo che ha fame. Gesù non nega né vuole reprimere il bisogno del proprio corpo ma afferma di non identificarsi con esso.<br/>
</body></html>