<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>annullare la parola di dio</title>
</head><body><br/>
ANNULLARE LA PAROLA DI DIO<br/>
&nbsp;Invece voi asserite: Chiunque dice al padre o alla madre: Ciò con cui ti dovrei aiutare è offerto a Dio, non è più tenuto a onorare suo padre o sua madre. Così avete annullato la parola di Dio in nome della vostra tradizione. <br/>
&nbsp;-Mt 15, 3-6<br/>
&nbsp;Cosa significa annullare la parola di Dio? Rendere vana la Sapienza dell'insegnamento spirituale? <br/>
&nbsp;È molto semplice: dovunque noi assumiamo dei principi e delle pratiche spirituali, senza sottomettere ogni nostro passo all'intento del Perdono, stiamo snaturando il cammino che da "evolutivo" diventa "involutivo".<br/>
&nbsp;Il Perdono è sempre la guarigione della sofferenza emotiva lasciataci in eredità dal nostro passato, e dunque in senso archetipico dai legami genealogici che si concretizzano nel rapporto con i nostri attuali genitori, sebbene sul piano metafisico la ferita emotiva di cui soffriamo sia la conseguenza della caduta originaria nell'identificazione. <br/>
&nbsp;Tuttavia è impossibile accedere alla pace del Regno di Dio, riconciliandosi con il Padre Celeste, senza aver sanato i problemi che abbiamo con la nostra madre e il nostro padre terreni. Questo perché non è possibile accedere a una consapevolezza superiore, di ordine spirituale, senza aver debitamente preparato la nostra psicologia umana al contatto con il Fuoco dell'Anima. Pena: il patimento di gravi disagi psicofisici ed eventualmente di disturbi di ordine psichiatrico.<br/>
&nbsp;Se infatti si versa del vino nuovo (il Fuoco Spirituale) in otri vecchi (la personalità ancora irretita dai vecchi meccanismi emotivi), gli otri si rompono e il vino va perduto: si manca la propria elevazione spirituale e la personalità ne viene danneggiata (Lc 5, 36-38). <br/>
&nbsp;Il processo che rinnova la natura terrena rendendola atta alla ricezione della vibrazione spirituale è appunto il Perdono, che coincide con una guarigione emotiva conseguente alla "riconciliazione con le origini". "Onorare il padre e la madre" significa sciogliere i conflitti con le proprie origini e ritrovare di conseguenza quei sentimenti di rispettosa amorevolezza che non possiamo non provare verso chi ci ha donato la vita, una volta dissolte le proiezioni dei conflitti passati. <br/>
&nbsp;Pensare al contrario che si possa "offrire a Dio", ovvero occuparsi delle dimensioni dello Spirito, senza prima essere tenuti ad un serio percorso incentrato sul Perdono -"onorare il padre e la madre"- significa pervertire l'insegnamento spirituale e dunque "annullare la parola di Dio".<br/>
&nbsp;Le conoscenze e il potere che l'insegnamento può conferire, qualora attecchiscano su di un cuore ancora chiuso dal risentimento, non possono fare altro che inasprire le tendenze egoistiche e gettare la persona nelle sofferenze più acute. Sebbene sia certo più attraente volgere da subito lo sguardo verso gli affascinanti scenari dei regni dello Spirito, è indispensabile serbare l'umiltà necessaria a guarire innanzitutto la nostra natura terrena ferita. <br/>
&nbsp;Scriveva Gurdjieff: "Riconosco un grande uomo, dal fatto che sa parlare con tenerezza di sua madre e di suo padre...".<br/>
&nbsp;E Gesù ci ricorda che il nostro valore nel Regno Celeste, sarà la diretta conseguenza di come ci siamo comportati nelle "cose di poco conto" della nostra vita terrena (Lc 16, 10).<br/>
</body></html>