<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Parmenide</title>
</head><body><br/>
PARMENIDE<br/>
&nbsp;Chi mi conosce sa già quanto io preferisca la filosofia occidentale a quelle orientali (anche se più di moda) e la religione cristiana a quelle orientali. Ammettiamolo... è decisamente più figo professarsi buddista, taoista o sufi, piuttosto che cristiano, ma in occidente, però, ho sempre trovato tutto il necessario per la mia evoluzione spirituale e, anche se devo ammettere che nel corso dei secoli la filosofia occidentale si è più volte lasciata imprigionare dal pensiero analitico e ha avuto ben pochi contatti con la verità ultima, in ogni caso possiamo vantare alcuni personaggi degni di rispetto... per chi vede la filosofia come un percorso di conoscenza e non una masturbazione con fini sociali o politici. Non è a caso che gli pseudo-filosofi di oggi parlino tanto di politica e immigrazione e non si occupino più del significato dell’essere, ossia, di scoprire ciò che veramente sono.<br/>
&nbsp;Per esempio, Parmenide (morto nel 450 a.C.), considerato il campione dei presocratici, nonché padre dell’ontologia occidentale, è forse il primo – almeno se si fa riferimento a ciò che di scritto ci è giunto da quelle remote epoche – a fornire una formulazione concettuale rigorosa dell’esperienza dell’essere nel suo carattere di indistinta Unità. Partendo dall’evidenza dell’assoluta unità e semplicità dell’essere, Parmenide afferma nel celebre Frammento 3 di Sulla natura:<br/>
&nbsp;«La stessa cosa sono il pensare e l’essere».<br/>
&nbsp;Teniamo conto del fatto che il verbo pensare viene erroneamente utilizzato per tradurre il greco noéin, che nel linguaggio filosofico non designa tanto il pensiero discorsivo, quanto un atto intuitivo immediato della coscienza, ciò di cui ho parlato nel mio Come la pioggia prima di cadere. Questo termine acquisisce significati differenti a seconda dello stato di coscienza di chi lo pronuncia. Se a farlo è un volgare “laureato in filosofia” (ce ne sono centinaia di nuovi ogni anno, che diventano subito carne da call-center), e non un autentico filosofo, noéin non può che venire identificato con il pensiero analitico.<br/>
&nbsp;Nei poemi omerici, la sede del pensare (il noûs) è in organi corporei che vanno dal petto alla bocca. Esso in particolare avrebbe sede nel petto, e come risulta da almeno due passi (Odissea III, 60-64; IX, 553 sg., 646), sembra venisse identificato con il cuore. Ciò che conferma successivamente anche Empedocle, quando sostiene che il cuore «dimora nel mare di sangue che ribolle intorno a esso, laddove principalmente si trova ciò che gli uomini chiamano pensiero [noema]» (Empedocle, D-K B 105). In Omero il noós risulterebbe collegato alla percezione visiva degli accadimenti, non intesa come percezione sensoriale, bensì, udite udite, come capacità di essere consapevoli in modo immediato della circostanza o dell'avvenimento a cui si assiste e di capire le vere intenzioni, al di là di ciò che appare, di qualcuno. Il noós distinto dagli organi di senso viene quindi ritenuto infallibile e di natura divina.<br/>
&nbsp;Ma quanto è moderna questa definizione!?<br/>
&nbsp;Tornando a Parmenide, egli intende dunque dire che la percezione coscienziale intuitiva della presenza di qualcosa, rappresenta in verità l’essere di quella stessa cosa, e quindi di tutte le cose, quello che noi oggi chiameremmo l’Uno. Ossia, detto in termini più semplici, se il filosofo indaga la realtà che lo circonda, ne realizza l’essere stesso che è intrinseco alla realtà, e che è lo stesso per tutte le cose. Ma ovviamente l’indagine non è quella analitica, bensì un atto noetico, cioè, come affermava anche Platone, un atto intuitivo e istantaneo, al di sopra del pensiero logico-dialettico (diànoia).<br/>
<br/>
</body></html>