<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>La disciplina ti distingue</title>
</head><body><b>LA DISCIPLINA TI DISTINGUE<br/>
</b>Esiste una ricerca effettuata molti anni fa, la quale prendeva in esame una classe di bambini e poi ne monitorava lo svolgersi dell’esistenza per alcuni decenni. I bambini venivano lasciati soli all’interno di un’aula e questa era la consegna: «Resterete da soli per alcune ore, in quel vassoio ci sono delle caramelle, potete mangiarne una a testa, ma chi non mangia la sua caramella ne riceverà due al nostro ritorno».<br/>
<br/>
La maggior parte dei bambini resisteva per un po’, ma poi inesorabilmente mangiavano la loro caramella. Solo una piccola percentuale di loro resisteva fino alla fine, nonostante vedessero i propri compagni mangiare la caramella davanti ai loro occhi, ma quello sforzo veniva poi premiato.<br/>
<br/>
La capacità di rimandare una gratificazione immediata o addirittura la capacità di resistere per un tempo indeterminato al soddisfacimento di un piacere, con lo scopo di raggiungere un obiettivo, ti rende una persona decisamente più forte della media.<br/>
<br/>
Nei decenni successivi, i bambini che non avevano mangiato la loro caramella, sono diventati adulti mediamente più ricchi e di maggior successo rispetto ai loro coetanei: commercianti, imprenditori, atleti, dipendenti che hanno fatto carriera. La capacità di autodisciplinarti ti distingue. Ha sempre funzionato in questo modo, in tutti i campi della vita.<br/>
<br/>
Saper rinunciare adesso, per ottenere qualcosa di più grande dopo.<br/>
<br/>
Mangiare in maniera calibrata, non uscire la sera con gli amici, fare una vita monacale, per diventare poi Pietro Paolo Mennea o Yuri Chechi... e vincere le Olimpiadi.<br/>
<br/>
Volete un esempio più attinente al lavoro su di sé? Sacrificare qualcosa, cioè accettare una sofferenza in questa incarnazione, in previsione d’un traguardo superiore di carattere spirituale.<br/>
<br/>
«Ma cosa vivi a fare – ti diranno i tuoi amici – se rinunci a tutte queste cose e non ti godi la vita?» <br/>
Ma la mia ricompensa appartiene al Regno dei Cieli, e per me non è una speranza, bensì una certezza, poiché per la personalità si tratta di una rinuncia, ma per l’anima è un’acquisizione dal valore incomparabile, un nuovo colore che si aggiunge alla sfavillante luce del corpo causale.<br/>
Buon lavoro a tutti.<br/>
Il vostro Scarasaggio<br/>
<br/>
[sono sicuro di aver letto in un libro di questo esperimento coi bambini, ma non ricordo quale, se qualcuno di voi ha letto quel libro e ne rammenta il titolo mi fa un favore se me lo segnala. <br/>
Ooops! Dimenticavo... non potete più commentare! Pazienza.]<br/>
&nbsp;</body></html>