<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>schiavi e padroni</title>
</head><body><br/>
SCHIAVI E PADRONI<br/>
&nbsp;Chi lavora su di sé a un certo punto diviene un perfetto attore, ossia un "attore consapevole". La vita diventa il teatro sul quale recitare una commedia e non più un dramma. <br/>
&nbsp;Per diventarlo è necessario acquisire sempre più controllo sulle reazioni emotive e sul desiderio sessuale. Essere in grado, in una prima fase, di non agire queste due energie, e poi, in una seconda fase, di trasmutarle in qualcosa di superiore, vi consente di divenire i padroni delle situazioni e fare degli altri degli schiavi.<br/>
&nbsp;Se qualcuno vi insulta o vi fa un complimento e voi non provate nulla interiormente, siete liberi di agire come volete. Lui è lo schiavo e voi siete i padroni. Ma se voi siete costretti a reagire, con rabbia o con piacere, lui vi tiene in pugno.<br/>
&nbsp;Se qualcuno tenta di sedurvi e voi non reagite interiormente, non vi sentite né infastiditi né lusingati, lui è lo schiavo e voi siete i padroni. Ma se avete una reazione, vi tiene in pugno.<br/>
&nbsp;Quando tutti diverranno vostri schiavi, sarete uomini e donne reali.<br/>
&nbsp;Il vostro cane attore (o attore cane)<br/>
<br/>
<br/>
<br/>
AUTO-OSSERVAZIONE<br/>
&nbsp;Nel mio ultimo post, quello del 26 Luglio su SCHIAVI E PADRONI, spiego che quando si giunge alla gestione totale di emozioni e sessualità (i due cavalli che trainano la carrozza nell’antica metafora divulgata da Gurdjieff) si diventa padroni, mentre gli altri diventano, nel senso esoterico del termine, i nostri schiavi. Dopo la pubblicazione del post diverse persone hanno chiesto spiegazioni, in quanto il controllo di queste due potenti sfere dell’interiorità umana si tenta di ottenerlo, solitamente, con una dura repressione.<br/>
&nbsp;La gestione di una sfera interiore (nel caso specifico: emotività e sessualità) avviene, non per mezzo della repressione, bensì grazie a un instancabile lavoro di auto-osservazione, che negli anni diviene via via più profondo. Il potere trasformativo dell’auto-osservazione viene sottovalutato, e spesso si preferiscono ad essa occulti esercizi di respirazione, capaci di soddisfare l’ego spirituale del praticante.<br/>
&nbsp;Per evadere da una condizione di schiavitù interiore, occorre una mappa interiore. L’auto-osservazione ci permette di tracciare una sorta di »topografia interiore«, la quale ci mostra l’interazione fra le varie energie psichiche al nostro interno (come reagiamo, perché ci grattiamo, perché spostiamo i capelli, perché agitiamo la gamba accavallata, cosa ci eccita, cosa ci incuriosisce, cosa ci mette in imbarazzo, ecc.). Se non conosciamo la nostra macchina non possiamo ripararla. La repressione, l’interruzione forzata del fenomeno – sessuale o emotivo che sia – non ci è utile nella riparazione, perché falsa i dati, e se falsiamo i dati non possiamo stabilire una corretta »topografia interiore«, ossia, non sappiamo più dove siamo.<br/>
&nbsp;L’auto-osservazione, quando è intensa e prolungata nel tempo, scioglie e trasmuta, ciò che è necessario venga trasformato, senza intenzionalità da parte del praticante.<br/>
&nbsp;Il vostro cane topografico<br/>
</body></html>